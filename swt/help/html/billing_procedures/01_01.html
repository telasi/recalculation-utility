<html>
<head>
<link rel="stylesheet" href="../../css/common.css" charset="UTF-8"
	type="text/css">
<meta http-equiv="Content-Type" content="text/html; charset=UTF-8">
<title>ელენერგიის აღრიცხვა</title>
</head>

<body>
<h3>1.1. ელენერგიის აღრიცხვა</h3>

<p>კილოვატ-საათი (kWh) არის ელენერგიის საზომი ერთეული. ელენერგიის
ხარჯი აღირიცხება კილოვატ-საათებში.</p>

<p>ელენერგიის ხარჯის საკონტროლებლად გამოიყენება მრიცხველზე აღებული
ჩვენებები. თუ ჩვენ გვაქვს სხვადასხვა დროს ერთსა და იმავე მრიცხველზე
აღებული ორი ჩვენება <i>r<sub>1</sub></i> და <i>r<sub>2</sub></i>, მაშინ
ამ პერიოდში ამ მრიცხველზე ელენერგიის ხარჯი მოიცემა როგორც ჩვენებათა
დამრგვალებული მნიშვნელობების სხვაობა. თუ დამრგვალების ფუნქციას
ავღნიშნავთ <i>R</i>-ით, ხოლო ელენერგიის ხარჯს <i>E</i>-თი, მაშინ
ზემოთნათქვამი მათემატიკური ფორმულის სახით ასე გამოიყურება</p>

<p class="formula">E=R(r<sub>2</sub>)-R(r<sub>1</sub>).</p>

<p>შესაძლოა გაჩნდეს კითხვა, თუ რატომ უყენებთ დამრგვალების ფუნქციას
ცალკეულ ჩვენებას და არა მთლიანად სხვაობას? ეს იმდენად გავრცელებული
წარმოდგენაა, რომ შესაძლოა არც კი დაგვიჯეროთ, რომ ის მცდარია. იმისათვის
რომ ამაში დავრწმუნდეთ საკმარისია მარტივი მაგალითის ნახვა.</p>

<table class="thin-border" width="300" cellspacing="0">
	<tr>
		<td width="33%" class="thin-bottom-border">ჩვენება</td>
		<td width="33%" class="thin-bottom-border">დარიცხვა 1</td>
		<td width="33%" class="thin-bottom-border">დარიცხვა 2</td>
	</tr>
	<tr>
		<td width="33%">100.00</td>
		<td width="33%">-</td>
		<td width="33%">-</td>
	</tr>
	<tr>
		<td width="33%">200.50</td>
		<td width="33%">101</td>
		<td width="33%">101</td>
	</tr>
	<tr>
		<td width="33%">300</td>
		<td width="33%">100</td>
		<td width="33%">99</td>
	</tr>
</table>

<p>ამ მაგალითში <i>დარიცხვა 1</i> მიღებულია ჩვენებათა სხვაობის
დამრგვალებით, ხოლო <i>დარიცხვა 2</i> კი <i>E</i>-ს ზემოთგანსაზღვრული
ფორმულით. როგორც მაგალითიდან ჩანს, <i>დარიცხვა 1</i>-ის ჯამი წარმოადგენს
201kWh, მაშინ როდესაც რეალურად დარიცხვული იყო 200kWh.</p>

<p>აქამდე ჩვენ ვგულისხმობდით, რომ მრიცხველის კოეფიციენტი იყო ერთის
ტოლი და ის ნორმალურად მუშაობდა (არ იყო აჩქარებული ან შენელებული).</p>

<p>მრიცხველისთვის, რომლის კოეფიციენტი <i>k</i> განსხვავებულია
ერთიანისგან, უნდა მოვახდინოთ თითოული ჩვენების (და არა ხარჯის!)
გადამრავლება ამ კოეფიციენტზე.</p>

<p>მრიცხველისთვის, რომელსაც აღენიშნება აჩქარება <i>a</i>, უნდა
მოვახდინოთ თითოული ჩვენების გაყოფა <i>(1+a)</i>-ზე.</p>

<p>განზოგადებულ ფორმულას შემდეგი სახე აქვს:</p>

<p class="formula">E=R(r<sub>2</sub>k/(1+a))-R(r<sub>1</sub>k/(1+a)).
</p>

<img src="../../img/example.png" border=0/>
<p class="example">მრიცხველზე, რომლის კოეფიციენტი <i>k</i>=1-ის
ტოლია დაფიქსირდა შენელება <i>a</i>=-10%. დავადგინოთ ამ მრიცხველის მიერ
აღრიცხული ელენერგიის ხარჯი, თუ მოცემულია შესაბამისი შუალედის ორი ჩვენება
<i>r<sub>1</sub></i>=150kWh და <i>r<sub>2</sub></i>=200kWh.</p>

<p class="example">გამოთვლების ჩატარების შემდეგ გვაქვს:<br>
<i>R(r<sub>2</sub>k/(1+a))</i>=222kWh<br>
<i>R(r<sub>1</sub>k/(1+a))</i>=167kWh<br>
<i>E</i>=55kWh.</p>

<h4>1.1.1. დადგმული სიმძლავრე</h4>

<p>მრიცხველის ჩვენების გაკონტროლება, ტექნიკური მიზეზების გამო, რიგ
შემთხვევებში შეუძლებელია; ხოლო რიგ შემთხვევაში მრიცხველი საერთოდ არა
გვაქვს. ელენერგიის ხარჯის აღრიცხვა ასეთ ვითარებაში ხდება დადგმული
სიმძლავრის საფუძველზე.</p>

<p>დადგმული სიმძლავრე არის სავარაუდო სიმძლავრე, რომლითაც ხდება
კონკრეტული აბონენტის ან აბონენტთა გარკვეული ნაწილის მიერ ელენერგიის
მოხმარება. დადგმული სიმძლავრის მნიშვნელობის განსაზღვრის სხვადასხვა
მეთოდი არსებობს. მაგალითად, 2003 წლამდე დადგმული სიმძლავრე
განისაზღვრებოდა სეზონურად, აბონენტის ოთახების რაოდენობის მიხედვით. 2003
წლის აპრილიდან კი დადგმული სიმძლავრე განისაზღვრება ყოველთვიურ
საფუძველზე, წინა თვის მრიცხველიანი აბონენტების დარიცხვის გასაშუალოებით.
</p>

<p>თუ ვიცით დადგმული სიმძლავრე <i>W</i> და დარიცხვის პერიოდი <i>t</i>,
ელენერგიის ხარჯი მარტივად დაითვლება შემდეგი ფორმულის საფუძველზე,</p>

<p class="formula">E=Wt.</p>

<p>მიუხედავად მარტივი ფორმულისა, დადგმული სიმძლავრით
გადაანგარიშებისას ვხდებით ძირითად სიძნელეებს.</p>


<h5><a name="1.1.1.1">1.1.1.1. დადგმული სიმძლავრის ერთეულები</a></h5>

<p>დადგმული სიმძლავრის ძირითადი ერთეულია kWh/თვე. აბონენტის ისტორიის
გადათვლისას ხშირად გამოიყენება "საშუალო დღიური დარიცხვა", რომელიც ასევე
დადგმულ სიმძლავრეს წარმოადგენს ერთეულით kWh/დღე.</p>

<p>ერთეული kWh/დღე ცალსახადაა განსაზღვრული. დადგმული სიმძლავრე,
გამოსახული ამ ერთეულით, მრავლდება ინტერვალში დღეების რაოდენობაზე, ამ
ინტერვალში ელენერგიის ხარჯის დასათვლელად. გაითვალისწინეთ, რომ ამ
ერთეულის გამოყენებისას არ უნდა მოხდეს მიღებული ხარჯის დამრგვალება.</p>

<p>უფრო რთულია მუშაობა kWh/თვე ერთეულთან, ვინაიდან უნდა გვახსოვდეს
თუ რას ნიშნავდა თვე სხვადასხვა პერიოდში. 2006 წლის 1 ივნისიდან,
საფეხუროვანი ტარიფის შემოსვლის შემდეგ, თვე ცალსახად განისაზღვრა 30 დღით;
აქამდე კი თვე განისაზღვრებოდა წინა თვის დღეების რაოდენობით. kWh/თვე
ერთეულით მიღებული დარიცხვა, მრგვალდება; ეს როგორც წესი არის ციკლურ
ჩვენებებზე პირობითი ან უმრიცხველო ხარჯები.</p>


<h5>1.1.1.2. დადგმული სიმძლავრით დარიცხვის პერიოდი</h5>

<p>2000 წლამდე გამოიყენებოდა ერთი მეტად "მახვილგონივრული" ალგორითმი
დადგმული სიმძლავრით დარიცხვისას პერიოდის დასადგენად. თუ დარიცხვის
პერიოდი დადგენილი სიზუსტით (როგორც ჩანს, -3დღე, +0დღე) ემთხვეოდა წინა
თვის დღეების რაოდენობას, მაშინ დარიცხვის პერიოდად წინა თვის დღეების
რაოდენობა მიიჩნეოდა. დღეს უკვე არავის ახსოვს, როდის შეწყვიტა ამ
ალგორითმა მოქმედება. ჩვენი გამოკვლევით ეს სადღაც 2000 წლის სექტემბერში
მოხდა.</p>

<p>კიდევ ერთი წესი, რომელიც დღესაც მოქმედებს შეეხაბა დადგმული
სიმძლავრით დარიცხვის მაქსიმალურ პერიოდს (ეს არ ეხება საშუალო დღიური
ხარჯით გადათვლებს, რომლებიც kWh/დღე ერთეულით ხდება). მაქსიმალურ პერიოდად
არის მიჩნეული 60 დღე. თუმცა პრაქტიკაში ხშირად საჭიროა დადგმული
სიმძლავრით 60 დღეზე უფრო დიდ პერიოდზე დარიცხვა. უშუალოდ ბილინგის
დარიცხვის პროცედურებში ამის საშუალება არ არის, მაგრამ გადათვლის უტილიტის
გამოყენებისას შეგიძლიათ ხელოვნურად მიუთითოთ წინა ოპერაციის თარიღი და
ამით მოახდინოთ დადგმული სიმძლავრით მთელ პერიოდზე ხარჯის დარიცხვა; თუმცა
თუ წინა ოპერაციის თარიღი არ არის განსაზღვრული, მაშინ 60 დღით შეზღუდვა
ძალაში რჩება.</p>

<img src="../../img/example.png" border=0/>
<p class="example">დავიანგარიშოთ დადგმული სიმძლავრით დარიცხვა
01/05/2006-დან, 01/09/2006-მდე პერიოდში, დადგმული სიმძლავრით 160kWh/თვე.
</p>

<p class="example">ვინაიდან ბოლო თარიღი 01/09/2006, არის მეტი 2006
წლის 1 ივნისზე, თვე განისაზღვრება 30 დღით. დარიცხვის პერიოდებს შორის
მანძილი 123 დღეა, რაც მეტია 60 დღეზე. შესაბამისად დარიცხვის პერიოდად
უნდა ავიღოთ 60 დღე. მარტივი გამოთვლების შემდეგ ვიღებთ:<br>
<i>E</i>=320kWh.</p>

</body>
</html>
